
                                              =====   MAVEN  ======

       Maven, proje geliştirirken proje içerisinde bir standart oluşturmamızı, geliştirme sürecini basitleştirmemizi,
       dokümantasyonumuzu etkili bir şekilde oluşturmamızı, projemizdeki kütüphane bağımlılığını ve IDE bağımlılığını
       ortadan kaldırmamızı sağlayan bir araçtır.

                                             ------ MAVEN ÖZELLİKLERİ ------

       Kurulumda esneklik, Maven proje kalıpları sayesinde IDE bağımlılığı yoktur. Yeni bir proje oluşturacağınızda
       Maven proje kalıpları kullanabilirsiniz, bu kalıplar birer standart haline geldiği için tüm IDE ‘lerde desteklenmektedir.

       Bağımlı kaynaklar, projede kullanılacak tüm kütüphaneler ve eklentiler POM(Project Object Model) dosyasından kolayca
       yönetilebilmektedir. Maven, kütüphane dosyalarını kendi repository sunucularında barındırır. Projede kullanmak istediğiniz
       kütüphane dosyalarını ilk olarak sizin local repository klasörünüzde arar, eğer bulamazsa kendi sunucularında arama yapar,
       eğer kendi sunularında da bulamazsa sizin tanımlayacağınız bir sunucu adresinden dosyayı sizin local klasörünüze indirir ve
       projeniz içerisinde kullanabilmenizi sağlar. Ayrıca bir kütüphane başka kütüphanelere bağımlıysa bu bağımlı olduğu kütüphaneleri
       de indirir ve projenize ekler.

       Dokümantasyon, POM dosyası proje dokümantasyonu da içerebilmektedir. Yani proje hakkında bilgi edinmek için sadece bu dosyaya
       bakmak yeterli olacaktır.

       Proje yapılandırma yönetimi, projenizin build ya da deploy yapılandırmalarını POM dosyasından yönetebilirsiniz.
       Sadece birkaç satır kodla bu yapılandırmalar arasında geçişler yapabilirsiniz. Mesela büyük çaplı bir proje, farklı
       sunucu sistemlerinde ya da farklı veri tabanlarında eş zamanlı olarak çalışması gerekebilir. Bunun için her güncelleme
       sırasında farklı yapılandırma ayarlarıyla bu sistemleri güncellememiz gerekir. Her sistem için yapılandırma dosyalarını
       baştan düzenlemek oldukça yorucu bir iş. Ancak POM dosyasında tanımlanacak yapılandırma ayarları işimizi görecektir.
       Sadece yapılandırma adını değiştirerek proje çıktısını farklı sistemlere uygun hale getirebilmekteyiz.

       Sürüm yönetimi, her Maven projesinin bir grup id ‘si, bir yapı id ‘si ve bir de sürüm numarası vardır. Projenin farklı
       sürümlerini saklayabilir ve bunları daha sonra yeni projelerde kullanabiliriz.